---
title: Czy warto założyć stronę internetową dla małej firmy?
category: strony-internetowe
thumbnail: strona-internetowa-mala-firma.png
published: 2019-10-17T00:00:00Z
---
Prowadzisz własny biznes i zastanawiasz się nad założeniem strony internetowej? Koniecznie przeczytaj ten artykuł. Opiszę w nim, dlaczego założenie strony internetowej to absolutna konieczność niezależnie od wielkości Twojej firmy. W dobie łatwego dostępu do internetu założenie strony WWW to mały koszt, który może przynieść duże korzyści - szczególnie w biznesie.

<!--more-->

## Wszyscy Polacy szukają informacji w internecie

Według statystyk przygotowanych w 2018 r. przez PARP, 96% wszystkich firm w Polsce to mikrofirmy. Średnio w każdej z nich pracują 2 osoby. Jeżeli jesteś właścicielem małego biznesu zapewne rozumiesz, że Twój sukces zależy od siły przebicia jaką masz.

Przyjrzyjmy się statystykom opublikowanym w 2018 r. przez GUS. Dotyczą one **aktywności Polaków w internecie w celach prywatnych w latach 2017-2018**. Wyniki prezentują się następująco:

{% include parts/postPicture.html page=page img="internet-statysytki-gus-2018" %}

Jak wynika ze statystyk, Polacy przeglądają internet **głównie w celu znalezienia informacji o produktach lub usługach**. Liczba ta zwiększa się z roku na rok. Zwróć uwagę, że w porównaniu z rokiem poprzednim szukanie informacji o produktach zanotowało także największy 6% wzrost. Co warto zauważyć, w porównaniu z rokiem poprzednim, o 1% spadła ilość sprzedaży towarów. Może to być jednak spowodowane niekorzystną koniunkturą na rynku i kurczeniem się gospodarki.

Takie statystyki niosą ze sobą jasny przekaz: **warto istnieć w internecie i reklamować w nim swoją działalność**. Jeżeli twarde statystyki GUS-u Cię nie przekonują, poniżej postaram się przytoczyć kilka dodatkowych argumentów.

## Strona internetowa to najlepsza reklama dla Twojej firmy

Niezależnie czy prowadzisz działalność handlową czy usługową, Twoja strona zawsze będzie jednym z pierwszych miejsc, do jakiego trafią Twoi klienci. Możesz to wykorzystać i **w odpowiedni sposób kreować swoje produkty** i usługi.

Strona internetowa jest praktycznie darmową reklamą, działającą nieprzerwanie 24 godziny na dobę. Jest to reklama idealna, a jej miesięczny koszt zamyka się w kilkudziesięciu złotych. Ludzie mogą czytać o Twoich usługach w środku nocy, nawet wtedy gdy Twój zakład jest zamknięty.

## Panuj nad wizerunkiem swojej firmy

Dzięki posiadaniu własnej strony możesz przedstawić swoją firmę w taki sposób, w jaki chciałbyś być postrzegany. Możesz w dowolny sposób opisać swoje usługi i dostarczyć zdjęcia. Jeżeli nie będziesz posiadał strony internetowej, potencjalny klient i tak zacznie szukać w internecie informacji o Twojej firmie - bo tak działa teraz świat, i dobrze pokazują to dane GUS.

Zastanów się, czy chciałbyś aby potencjalny klient szukał informacji o Tobie przeglądając publiczne fora dyskusyjne lub portale społecznościowe? Oczywiście, jeżeli jakość Twoich usług jest wysoka możesz uznać, że nie przeszkadza Ci to. Rzeczywistość jednak jest taka, że w przestrzeni publicznej **Twoja konkurencja nie pozwoli Ci na nieskazitelne opinie** i najlepsze oceny.

Zakładając stronę internetowa nie wyeliminujesz tego, że wszyscy przestaną szukać informacji o Twoim biznesie w internecie. Istnieje jednak duża szansa, że **Twoja strona będzie pierwszym i ostatnim źródłem informacji** na jaki trafi potencjalny klient.

## Poznaj kim są ludzie wchodzący na Twoją stronę

Posiadając własną stronę internetową możesz **badać zainteresowanie swoimi usługami**. Możesz zlecić to wyspecjalizowanym firmom, jednak **skuteczne są także darmowe narzędzia**. Jednym z takich narzędzi jest Google Analitics. Podpięcie go do swojej strony jest zupełnie darmowe i niewidoczne dla odwiedzających, a Tobie dostarczy ogromne źródło statystyk.

Dzięki użyciu Google Analitics dowiesz się o swoich klientach następujących rzeczy:

- dane demograficzne (płeć, wiek)
- zainteresowania
- jak ludzie znajdują Twoją stronę
- skąd pochodzą ludzie wchodzący na Twoją stronę (np. województwa)
- w jakich godzinach i okresach najczęściej trafiają na Twój biznes (np. okresy świąteczne lub godziny nocne)

Dzięki takim danym statystycznym możesz lepiej określić profil swojego klienta, a to może przełożyć się na późniejsze zyski.

## Dowiedz się czego chcą Twoi klienci

Oprócz użycia narzędzi do badania ruchu na stronie **możesz umieścić na niej różnego rodzaju ankiety**. Jest to idealne rozwiązanie do poznania opinii klientów na temat prowadzonego biznesu.

Być może zastanawiasz się jaką usługę lub produkt dodać? W którą stronę pokierować zmiany? Takie decyzje są trudne, mogą zaważyć na losach firmy. Ten artykuł nie jest poradnikiem biznesowym, ale jedno mogę Ci zagwarantować. Gdybyś przed podjęciem takiej decyzji  przeglądnął wyniki ankiety z kilkoma tysiącami głosów swoich klientów, **decyzja byłaby dla Ciebie łatwiejsza i skuteczniejsza**.

Ankiety mogą dotyczyć produktów, jakości usług, pracowników lub jakiegokolwiek elementu działalności, który chciałbyś zoptymalizować.

## Pukaj do drzwi swoich klientów i polecaj swoje usługi

Ten akapit to oczywiście metafora. Każdy przedsiębiorca szuka wszelkich możliwych rozwiązań na dostarczenie swoich produktów i usług klientom. Każdy ma świadomość tego, że **dotarcie do odpowiedniej liczby osób przekłada się bezpośrednio na obroty prowadzonego biznesu**. Numerem jeden jest oczywiście reklama, jednak czy to jedyny sposób?

Na swojej stronie internetowej możesz **zbierać adresy e-mail odwiedzających**. Jeżeli ludzie nie są zbyt skłonni podawać swoich e-maili, możesz **w zamian zaproponować rabat lub jakikolwiek gratis**. Po kilku latach będziesz właścicielem potężnej bazy adresów pocztowych.

Jeżeli po jakimś czasie zmienia się u Ciebie asortyment, lub pojawia się nowa usługa, w jednym momencie wysyłasz taką informację kilku tysiącom ludzi.

### Czy marketing e-mail ma sens?

Polecam naprawdę zainteresować się tym tematem. Na początku e-maile były modne, modny był też marketing drogą e-mailową. Później - w mojej opinii - m.in przez rozwój robotów rozsyłających SPAM ta droga marketingu trochę straciła na wartości. Jednak w ostatnim czasie **wydaje mi się to najlepsza możliwa metoda na dotarcie do klienta**.

Skąd takie wnioski? Moim zdaniem stało się to za sprawą smart-fonów. Obecnie każdy posiada dotykowy telefon, a w nim **zintegrowaną skrzynkę e-mailową**. Dlatego każda otrzymana wiadomość w kampanii reklamowej naprawdę dociera do klienta, a nie znika zapominana w czeluściach skrzynki.

## Lean startup

Lean startup to stosunkowo nowa metoda na prowadzenie (czy też testowanie) biznesu. Nie w każdej branży można ją zastosować, **ale w niektórych może okazać się niezastąpiona**.

Na czym w skrócie to polega? Zamiast dostarczać klientom gotowy produkt, nie wiedząc czy w ogóle wypali, czy raczej okaże się (finansową) porażką, **można przeprowadzić pewne badania i sprawdzić nastroje rynku**. Na własnej stronie internetowej można zaprezentować prototyp nieistniejącego jeszcze produktu, i badać jakie jest zainteresowanie.

Jeżeli zainteresowania nie ma - być może nie warto iść tą drogą. Jeżeli zainteresowanie jest duże, należy poczynić odpowiednie kroki aby dany produkt/usługę &#8222;powołać do życia&#8221; i sprzedawać. Wszystko zależy od rodzaju biznesu, jednak ciężko wyobrazić sobie wykorzystanie tej metody bez posiadania własnej strony internetowej.

## Sprzedaż internetowa

Jeżeli specyfika Twojego biznesu na to pozwala, to **stronę internetową będziesz mógł rozszerzyć o możliwość sprzedaży internetowej**. Dla przedsiębiorcy przeważnie wiąże się to z szeregiem benefitów. Sprzedaż internetowa nie wymaga wynajmowania sklepu, obsługa klienta nie jest tez już taka wymagająca. Jedyną trudność sprawia właściwie tylko wysyłanie paczek.

Ja nie jestem ekspertem od sprzedaży internetowej, jednak warto taki punkt w tym artykule dodać. Sprzedaż internetowa to w pewnym stopniu automatyzacja, która zawsze - w pewnym stopniu - pozwoli Ci zaoszczędzić zasoby.

## Podążanie za duchem czasu

Czasy się zmieniają. Ponownie zachęcam aby rzucić okiem na statystyki GUS. **Połowa Polaków szuka w internecie informacji na temat produktów i usług**, które chce kupić.

Nieposiadanie strony internetowej może okazać się strzałem w stopę. Oczywiście wszystko zależy od branży. Jestem w stanie wyobrazić sobie zegarmistrza, który nie posiada strony internetowej, jednak takie branże to wyjątki.

Wyświetlanie się w przeglądarce Google na pewno nie wpłynie negatywnie na Twój biznes, a może okazać się prawdziwym finansowym dopalaczem.