---
title: CV programisty
category: studia-praca
thumbnail: cv-programisty.png
published: 2015-07-28T00:00:00Z
---
Zastanawiasz się **jak napisać CV programisty?** Co powinno znaleźć się w CV? Czy warto wspominać o poznanych technologiach, czy warto wpisywać poprzednie miejsca pracy nie związane z informatyką? Odpowiedź na te wszystkie pytania znajdziesz w tym artykule. Po jego przeczytaniu **napisanie CV programisty **nie będzie dla Ciebie żadnym problem!

<!--more-->

## Wstęp

Przed Tobą pierwszy artykuł w serii poświęconej wszystkim co związane z **pracą i karierą w zawodzie programisty**. Do jej zapoczątkowania skłoniło mnie wiele pytań jakie dostaję na skrzynkę e-mailową. Przez kilka następnych wpisów postaram podzielić się z Tobą całą swoją skromną wiedzą dotyczącą **szukania pracy i pisania CV** w naszym fachu!

Dodatkowym argumentem jest to, że **aktualnie pracuję w dziale HR**, nie jako rekruter a właśnie **jako programista**. Otwarło mi to oczy na wiele mechanizmów i zwyczajów rekruterów, o których wcześniej nie miałem pojęcia. Całą swoją wiedzą podzielę się z Tobą!

W internecie można znaleźć wiele informacji na temat **pisania poprawnego CV**. Niestety w większości są to artykuły sponsorowane lub pisane przez osoby nietechniczne. Kolejnym problemem jest to, że wszystkie te artykuły pisane są na jedno kopyto, **generalnie nie dostarczają żadnych sensownych informacji** - jest w nich dużo lania wody i pisania o kwiatkach

Ja nie będę pisał o pierdołach ani tłumaczył **czym jest CV**. Postaram się za to przedstawić kilka ważnych informacji, o jakich trzeba wiedzieć.

## Jak jest analizowane CV programisty?

Najważniejszą kwestią jest zdawanie sobie sprawy jak wygląda **proces rekrutacji programisty**. Jest on inny dla małych firm i inny dla dużych korporacji. To gdzie aktualnie aplikujesz bardzo zmienia postać rzeczy, absolutnie nie można tego samego CV wysyłać do dużych i małych jednostek!

### Rekrutacja programisty w małej firmie

W małej firmie za proces rekrutacji przeważnie odpowiedzialny jest **nikt inny jak szef**. Nawet jeżeli CV zbierane są przez sekretarkę bądź asystentkę, ostatecznie **i tak ocenia je oko szefa**.

{% include parts/postPicture.html page=page img="cv-programista1" %}

W małych działalnościach gospodarczych **szefem przeważnie jest osoba techniczna**, posiadająca duże umiejętności programistyczne i umiejętności zarządzania projektami. Składając CV do małej firmy należy brać ten fakt pod uwagę! Rolę drugorzędną będą miały w tym wypadku kwiatki i wodotryski, osoba techniczna **będzie skupiać się na szczegółach takich jak np. fachowa terminologia**.

Osoba techniczna odpowiedzialna za swoją własną firmę, będzie chciała zatrudnić jak najlepszego fachowca. Dodatkowo szybko wyłapie z CV wszelkie nieścisłości, typowe lanie wody bądź wręcz nieistotne pierdoły.

Osoba techniczna kierująca firmą posiadająca duży bagaż doświadczenia zawodowego, będzie umiała odróżnić **wartościowych kandydatów** od tych, którzy się nie naddają. Zrobi to między innymi na podstawie zawartych w CV informacji takich jak **poprzednie miejsca pracy**, **wykonane projekty** oraz **języki i technologie** z jakimi spotkał się kandydat.

### Rekrutacja programisty w korporacji

Duże korporacje żyją własnym życiem. Za rekrutację zawsze odpowiada rekruter pracujący w dziale HR. Profil rekrutera nie ma nic wspólnego z profilem programisty. Rekruter **jest osobą nietechniczną**. Podczas przeglądania CV **rekruter skupia się na poszczególnych słowach kluczowych** np. na językach programowania, które aktualnie są wymagane u nowego kandydata.

Rekruter przeglądając CV wyłapuje pojedyncze słowa kluczowe i na ich podstawie decyduje, **czy jesteś kandydatem naddającym się na dane stanowisko**.

{% include parts/postPicture.html page=page img="cv-programista2" %}

Aplikując do korporacji trzeba koniecznie brać to pod uwagę. Niestety rekruter jest pierwszą osobą, **która może odrzucić Twoje CV i zdecydować o Twoim losie**.

Wysyłając CV do korporacji należy skrupulatnie przygotować CV - wypisać w nim wszelkie znane **języki programowania i technologie**. Przykładowo możesz napisać, że doskonale umiesz technologię *.NET*, pracujesz w niej X lat. Osoba techniczna w małej firmie może być zainteresowana Twoją osobą i **zaprosi Cię na rozmowę**. Natomiast rekruter, który nie wie co składa się na technologię *.NET* odrzuci Twoje podanie ponieważ nie znajdzie w CV słów kluczowych takich jak *ASP.NET*, *ASP.NET MVC*, *WCF*, *WPF* itd.

Mówiąc najprościej, jeżeli **źle przygotujesz swoje CV starając się o pracę w korporacji** nawet nie będziesz miał możliwości ani szans aby zaprezentować się na rozmowie kwalifikacyjnej - nie ważne jaki dobry byś nie był.

### Różnice

Wniosek z tego akapitu jest bardzo prosty. **Wysyłając CV do małej firemki** może być to CV bardzo treściwe. Masz bardzo duże szanse, że CV będzie przeglądać **osoba, która wie kogo szuka**.

Składając **CV programisty do korporacji** należy wypisać maksymalnie dużo poznanych technologii, wpłynie to na naszą korzyść. Obok każdego języka programowania powinieneś dopisać nazwy **frameworków i bibliotek z jakich umiesz korzystać**. Osobiście nie rezygnuję z wypisywania takich oczywistości jak **znajomość HTMLa i CSSa**. Są to kolejne słowa kluczowe, które zwiększą Twoją atrakcyjność i **mogą zdecydować o zaproszeniu na rozmowę**.

Przykładowo programując w technologii *.NET* warto wspomnieć o wszelkich technologiach z nią związanych, np. o *Entity Frameworku*. Być może rekruter wychwyci dane słowo kluczowe, a niekoniecznie musi mieć pojęcie czy *.NET* i *EF* są ze sobą powiązane.

Oczywiście, nie chciałbym aby rekruterzy poczuli się urażeni. Jest to naturalna kolej rzeczy, inny fach i inny rodzaj zdobytej wiedzy. Nikogo nie powinno dziwić, że rekruter nie jest wstanie powiązać frameworka *AngularJS* z frontendem. W naszej gestii leży, aby ułatwić pracę rekruterom i jednocześnie **zwiększyć swoje szanse na dostanie pracy**.

## Co napisać w CV programisty?

CV programisty powinno być konkretne i schludne. Poczucie estetyki jest związane **z zawodem programisty**, chyba że skupiasz się stricte na backendzie i logice. Konkretne CV to **CV zawierające wszystkie najważniejsze informacje** czarno na białym - bez bajerowania.

Wpisywanie pracy w McDonaldzie lub zbierania truskawek w Niemczech mija się z celem - **niepotrzebnie zajmuje miejsce**. Znajomość Excela może zaimponować ale raczej nie w środowisku wytwarzającym oprogramowanie komputerowe.

Poniżej wymienię kwestie, na które moim zdaniem **należy zwrócić największą uwagę**.

### Porządek w językach programowania i technologiach

**Języki programowania** są kwestią kluczową jeżeli chodzi o **CV programisty**. Istnieje jednak kilka szczegółów, o których trzeba pamiętać.

Po pierwsze, złym pomysłem jest zaczynanie od *Delphi*, *Pascala* lub *Visual Basica 6*. **Są to technologie archaiczne**, obecnie w projektach komercyjnych praktycznie nie używane. Są dobre do rozwiązywania zadań maturalnych ale niekoniecznie mówią o naszych umiejętnościach. Próba zaimponowania znajomością *Pascala* może poskutkować negatywnym odczuciem na temat kandydata.

**Języki programowania i technologie** należy koniecznie **mądrze pogrupować**. Wymienianie języków skryptowych, obok języków obiektowych, obok znanych frameworków, oddzielając wszystko przecinkiem wygląda nieetycznie a przede wszystkim nieczytelnie.

Osobiście uzupełniając CV dzielę wszystko **według stopnia znajomości** oraz **według przeznaczenia**. Przykładowo często wykorzystuję takie sekcje:

- **Good programming skills of** - główne języki programowania, w których czuję się najlepiej. Reprezentuję w nich wysoki poziom i **nie boję się rozmawiać o nich na rozmowie kwalifikacyjnej**. Są to języki, w których głównie mogę pracować.
- **Knowledge of** - poboczne języki programowania (także skryptowe, znacznikowe, proceduralne) i przede wszystkim technologie związane z językami z sekcji wyżej (np. frameworki i biblioteki).
- **Knowledge of RDB** - relacyjne bazy danych, które znam
- **Basic knowledge of** - ostatni akapit, w którym zawieram całą resztę także pomniejsze rzeczy (słowa klucze) ważne np. dla rekruterów. Przeważnie rozbijam akapit na kilka linijek. W pierwszej umieszczam ważne zagadnienia, które znam tylko w stopniu podstawowym np. *WPF*, *LINQ*, *Git*, *Svn*. W drugiej linijce zagadnienia związane ogólnie **z inżynierią oprogramowania** np. *Scrum*, *SOLID principles*, *DRY*, *KISS* itp. W trzeciej linijce umieszczam języki programowania, z którymi się spotkałem i coś w nich napisałem, jednak ich znajomość jest bardzo podstawowa.

Podając nazwy frameworków i technologii **należy także pisać o ich wersji**. Daje to osobie technicznej **lepsze spojrzenie na profil kandydata**, nasza osoba wypada bardziej profesjonalnie. Przykładowo dodając znajomość *HTML* istotne jest czy znamy *HTML 4.01* czy *HTML5*. Jeżeli nie podamy wersji nie powinno dziwić, jeżeli na rozmowie kwalifikacyjnej padnie pytanie o *WebSockety* z *HTML5* podczas gdy kandydat ledwo odróżnia znacznik *ul* od *ol*.

Przykłady z wersjami technologii można mnożyć w nieskończoność. Istnieją spore różnice np. pomiędzy *C++ 11* a *C++ 14*. Jeszcze większe różnice istnieją pomiędzy frameworkiem *.NET 3.0*, *.NET 3.5* oraz *.NET 4.5*. Nie podając wersji technologii przedstawiamy siebie nie fachowo.

### Inżynieria oprogramowania - pokaż, że umiesz

Dobrym zwyczajem jest dodanie do powyższego akapitu (np. do sekcji *Basic knowledge of*) zagadnień stricte z inżynierii oprogramowania. Chwaląc się znajomością **wzorców projektowych** czy znajomością **zasad SOLID** udowadniamy, że wiemy czym jest programowanie. Pośrednio **odróżniamy się od tłumu zwykłych klepaczy kodu**.

Każdy umie napisać pętlę operującą na określonych strukturach, jednak nie każdy potrafi pisać **profesjonalny, skalowalny kod dobrej jakości**. Zaprezentowanie się od tej strony może odegrać kluczową rolę, szczególnie podczas rekrutacji do dużych projektów.

Dodatkowo można **pochwalić się umiejętnościami** charakterystycznymi dla architekta systemowego lub project managera, wspomnieć o znajomości narzędzi wykorzystywanych do *continuous integration*, systemach kontroli wersji, napisać o znajomości *RestAPI*. Są to zagadnienia charakterystyczne dla dużych projektów.

Osoba techniczna przeglądająca nasze CV od razu stwierdzi &#8222;Wow, ten gość ma potencjał, chcę mieć go koniecznie w swojej drużynie!&#8221;. Wiadomo, jeżeli jesteś młodym programistą, w trakcie lub tuż po studiach, nikt nie będzie wymagał od Ciebie zarządzania projektem. Jednak **sama informacja o tym, że znasz takie zagadnienia** stawia Cię poziom wyżej od innych kandydatów kończących studia, którzy wpisują do CV **znajomość C++ i HTMLa** - i na tym CV się kończy.

### Doświadczenie, własne projekty, blogi

**Poprzednie miejsca pracy** to drugi co do ważności akapit w CV. **Nie warto wpisywać informacji o pracach dorywczych** niezwiązanych z informatyką. Ani rekrutera ani kierownika nie obchodzi to, że w wakacje kandydat zbierał truskawki w Niemczech.

Jeżeli posiadasz jakiś bagaż doświadczenia, ta sekcja nie będzie dla Ciebie żadnym problemem. Trochę gorzej jest w przypadku, kiedy właśnie ukończyłeś studia i nigdzie nie pracowałeś. Uratują Cię **własne projekty wykonane hobbystycznie** oraz podczas studiów. Własne projekty to coś co uwielbiają zarówno rekruterzy jak i menedżerowie (techniczni).

Pamiętaj, że doświadczenie to nie tylko praca zawodowa dla kogoś. Można pracować w domowym zaciszu i nie czerpać z tego korzyści w postaci wynagrodzenia pieniężnego. Doświadczenie zawodowe to przede wszystkim:

- odbyte **staże i praktyki** związane z programowaniem
- **poprzednie miejsca pracy** związane z programowaniem
- **kursy i szkolenia** informatyczne
- **udział w konferencjach IT** oraz kołach uczelnianych
- własny blog i różne publikacje

Uzupełnienie listy własnych projektów **stawia kandydata w bardzo pozytywnym świetle**. Pokazuje, że programowanie jest dla niego rodzajem zainteresowania a nie tylko smutnym obowiązkiem. Mi osobiście lista własnych projektów bardzo pomogła podczas szukania pracy, mimo tego, że doświadczenia zawodowego na 2 roku studiów nie miałem wcale.

{% include parts/postPicture.html page=page img="cv-doswiadczenie" %}

W doświadczeniu zawodowym wspomniałem o projektach (prostych bo prostych) oraz artykułach na blogu. Link do bloga był podany w innej sekcji. Jak dowiedziałem się od osoby mnie rekrutującej, wrażenie bardzo pozytywne.

### Edukacja

W sekcji edukacji podajemy ukończone szkoły i uczelnie. Moim zdaniem osoby studiujące nie muszą podawać szkoły średniej - jest to strata miejsca. Skoro ktoś studiuje to wiadomo, że ukończył jakieś tam liceum. Można rozważyć wpisanie szkoły średniej **w przypadku absolwentów techników**. Technikum samo w sobie przygotowuje nas do zawodu w jakiejś określonej specjalizacji (szczególnie jeżeli to technikum informatyczne). Wielu rekruterów i menedżerów starszej daty **przychylnie patrzą na absolwentów techników**, ponieważ dawniej technika miały wysoki poziom.

Oprócz szkoły warto napisać o **specjalności jaką wybraliśmy**, szczególnie jeżeli jesteśmy po kierunku informatycznym. Jeżeli studiowałeś na wydziale glonów i wodorostów możesz śmiało tę informację pominąć. Jeżeli na wydziale matematyki, fizyki i informatyki można śmiało dopisać.

Staraj się aby sekcja edukacji nie zabrała zbyt wiele miejsca, nie są to informacje szczególnie istotne z punktu widzenia samej rekrutacji lub umiejętności kandydata.

Wydaje mi się, że niestety **studenci studiów dziennych są chętniej rozpatrywani** przez różnego rodzaju firmy niż studenci zaoczni. Nie wnikając w szczegóły tak to po prostu działa. To samo dotyczy przekonania do poszczególnych uczelni. Pracodawcy **bardzo chętnie rekrutują osoby z uczelni prestiżowych** takich jak Uniwersytet Jagielloński czy Akademia Górniczo Hutnicza, a mniej chętnie z Wyższych Szkół Robienia Hałasu (WSRH).

Pamiętaj, że akapit edukacji jest tylko informacją czysto poglądową. Nie powinien decydować o karierze, jeżeli kandydat posiada duże umiejętności **i wykształcenie wyższe**.

Gorzej sytuacja wygląda jeżeli kandydat **wcale nie posiada wykształcenia wyższego**. Prawdopodobnie pracę znajdziesz, ale jest bardzo prawdopodobne, że będziesz zarabiał mniej niż kolega z przedrostkiem *inż.*

## Umiejętności poziom wyżej niż inni

Ogólnie pisząc, musisz **potrafić sprzedać siebie**. Jest to bardzo ważne, często pracę dostaje osoba, która umie się sprzedać i jest dobrze przygotowana merytorycznie. Osoby zamknięte mogą mieć większy problem.

Nie chcę powtarzać wiadomości z akapitu **inżynieria oprogramowania - pokaż, że umiesz**, ale właśnie o to chodzi! Oprócz wpisania standardowych umiejętności programisty, **musisz pokazać, że umiesz coś więcej**.

Każdy kto stara się o posadę programisty umie wachlarz języków programowania. Oprócz Twojego CV na biurku rekrutera leży jeszcze 40 innych aplikacji. Wszystkie niestandardowe umiejętności mogą wpłynąć na Twój sukces.

## Dodatkowe, hobby i język

Nie pisz pierdół. Hobby powinno zawierać się w **maksymalnie jednej linijce**. Generalnie jest to informacja całkowicie bezużyteczna, niemniej jednak niektórzy fetyszyści ją analizują. Jeżeli zdecydujesz napisać się o zainteresowaniach i sporcie, wymieniaj **zagadnienia rozwijające logiczne myślenie**. Jeżeli chodzi o sport wymieniaj koniecznie sporty drużynowe, w których ważna jest współpraca. Chodzenie po górach i **wszystkie sporty niedrużynowe**, w których brak jest współpracy, są teoretycznie w fachu programisty gorsze.

Jeżeli napiszesz o czytaniu książek, napisz o książkach takich jak *Pragmatyczny programista* lub *Czysty kod*. Takimi pozycjami możesz zaciekawić programistę/menedżera przeglądającego Twojego CV. Pisanie o książkach w stylu *Harry Potter* mija się z celem.

Obowiązkową pozycją w CV każdego programisty jest znajomość języka angielskiego.

Osobiście zrezygnowałem z podawania informacji o **posiadanym prawie jazdy**, o tym że **znam pakiet office**, oraz o tym że znam zarówno **system Windows jak i Linux**. Są to informacje trywialne, które absolutnie nic nie wnoszą. Niepotrzebnie zajmują miejsce i rozpraszają.

## Sytuacje kiedy nie musisz wysyłać CV

Idealną sytuacją jest moment, w którym **nie musisz wysyłać CV**, ewentualnie firmy same proszą Cię o wysłanie im CV i zapraszają na rozmowę. W zawodzie programisty jest to sytuacja dość powszechna - wystarczy umieć korzystać z internetu.

Krokiem obowiązkowym dla każdego programisty jest **założenie profilu na portalu linkedin**. Jeżeli posiadasz motywację do prowadzenia własnego bloga związanego z branżą - to bardzo dobrze! Uwierz mi, promowanie własnej osoby w internecie i działanie w kierunku *social media* gra duże znaczenie. Rozgłos można zdobyć także będąc ekspertem na jakimś forum tematycznym, jednak jest to zabieg powolony.

Osobiście mimo małej popularności bloga, dostają przynajmniej jedną ofertę pracy tygodniowo związaną z programowaniem. Zachęcam wszystkich do promowania własnych umiejętności w sieci.

## Podsumowanie

Podsumowując artykuł mogę jedynie wspomnieć o kilku ogólnikach, o których i tak pewnie każdy wie:

- CV programisty powinno być **zawsze w języku angielskim**
- **Jedyny słuszny format CV to *.pdf**. Pomijając fakt ukrywania spacji i tabulatorów jest lepiej parsowany przez automatyczne systemy rekrutacji w dużych firmach
- Do CV **zawsze warto dołączyć zdjęcie**. Osobiście stawiam na elegancję ale nie zdecydowałbym się na zdjęcie w garniturze
- **Nie bój się używać pogrubień i list** aby dodatkowo wpłynąć na estetykę CV, nie należy natomiast przesadzać z kursywą
- Spotkałem się z CV, w których do listy projektów był dołączony **link do repozytorium GitHuba**. Pomysł bardzo oryginalny, należy się tylko upewnić czy kod rzeczywiście jest dobrej jakości.

Ostatecznie CV dzielę na sekcje, starając się aby sekcje mniej ważne takie jak edukacja oraz informacje dodatkowe **zajmowały jak najmniej miejsca**, każdy wpis w tych sekcjach to z zasady jedna linijka.

Głównym elementem CV rzucającym się w oczy **powinno być bogate doświadczenie zawodowe** (zamiennie z projektami w przypadku startujących osób) **oraz umiejętności kandydata**.

### Moje przykładowe CV

Wrzucam przykładowy schemat CV, którego używałem na 2 roku studiów. Jest nieco przeterminowany, moje CV rozrosło się pod względem umiejętności jak i doświadczenia zawodowego.

{% include parts/postPicture.html page=page img="cv" %}

Schemat wygląda dobrze. Myślę, że **może się komuś przydać jako wzór**. Na wszelki wypadek nie wrzucam dokumentu w formacie edytowalnym, zbytnie lenistwo bywa zgubne :p.